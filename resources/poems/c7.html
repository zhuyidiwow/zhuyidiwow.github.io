<article class="container-fluid bg-1 text-center chinese">

    <h3 class="margin30">思旧赋</h3>

    <h4 class="margin30">作者: 向秀</h4>

    <h5>余与嵇康、吕安居止接近，其人并有不羁之才。
        然嵇志远而疏，吕心旷而放，其后各以事见法。
        嵇博综技艺，于丝竹特妙。临当就命，顾视日影，索琴而弹之。余逝将西迈，经其旧庐。
        于时日薄虞渊，寒冰凄然。邻人有吹笛者，发音寥亮。追思曩昔游宴之好，感音而叹，故作赋云：</h5>

    <p>将命适于远京兮，遂旋反而北徂。</p>

    <p>济黄河以泛舟兮，经山阳之旧居。</p>

    <p>瞻旷野之萧条兮，息余驾乎城隅。</p>

    <p>践二子之遗迹兮，历穷巷之空庐。</p>

    <p>叹黍离之愍周兮，悲麦秀于殷墟。</p>

    <p>惟古昔以怀今兮，心徘徊以踌躇。</p>

    <p>栋宇存而弗毁兮，形神逝其焉如。</p>

    <p>昔李斯之受罪兮，叹黄犬而长吟。</p>

    <p>悼嵇生之永辞兮，顾日影而弹琴。</p>

    <p>托运遇于领会兮，寄余命于寸阴。</p>

    <p>听鸣笛之慷慨兮，妙声绝而复寻。</p>

    <p>停驾言其将迈兮，遂援翰而写心。</p>

</article>


